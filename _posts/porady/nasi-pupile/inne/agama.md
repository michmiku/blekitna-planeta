---
title: "Agama brodata"
excerpt: "Występujący obecnie dość powszechnie wśród dzieci problem alergii na wszelkie czworonogi pokryte sierścią czyni gady jednym z najlepszych „rozwiązań” jeśli chodzi o zakup zwierzęcego pupila. Wybór wydaje się przeogromny, bo i ciekawych i wartych obserwacji gatunków tych zmiennocieplnych zwierząt jest wiele. Co jednak jeśli obserwacja to dla nas nie wszystko i pragniemy mieć kontakt z naszym pupilem?"
coverImage: "/agama.jpg"
date: "21.05 2021r."
---

# Wiadomości ogólne

Występujący obecnie dość powszechnie wśród dzieci problem alergii na wszelkie czworonogi pokryte sierścią czyni gady jednym z najlepszych „rozwiązań” jeśli chodzi o zakup zwierzęcego pupila. Wybór wydaje się przeogromny, bo i ciekawych i wartych obserwacji gatunków tych zmiennocieplnych zwierząt jest wiele. Co jednak jeśli obserwacja to dla nas nie wszystko i pragniemy mieć kontakt z naszym pupilem ? W takim wypadku stając przed kwestią wyboru nie sposób nie wymienić na pierwszym miejscu Agamy brodatej. Ta żyjąca naturalnie na kontynencie australijskim jaszczurka do złudzenia przypomina kolczastego smoka. Jej ciało, a zwłaszcza okolice głowy bogato zdobią mniejsze i większe kolce, które nadają agamie wyjątkowego groźnego na pierwszy rzut oka wyglądu. Nic bardziej błędnego gdyż trudno wśród gadów o bardziej przyjaznego i łagodnego zwierzaka, który właściwie już od momentu wyklucia z jaja wcale nie lęka się rąk opiekuna pod warunkiem, że ten w sposób delikatny i powolny podchodzi do pierwszych prób brania jaszczurki do ręki.

Agama ta w naturze żyje w małych społecznościach w których rolę przywódczą zajmuje samiec gromadzący wokół siebie harem złożony z kilku samic. Warto o tym pamietać przygotowując terrarium dla tych zwierząt, gdyż podejmując decyzję o zakupie agamy (lub agam) musimy rozważyć ile miejsca jesteśmy w stanie poświęcić na dość spory dom dla naszych pupili.

# Terrarium

Ogólnie rzecz biorąc minimalne wymiary zbiornika to ok.100 x 50 x 50 dla jednej agamy. Chęć posiadania kilku jaszczurek musi iść w parze z powiększeniem powierzchni życiowej dla nich, co w rzeczywistości nie zawsze musi oznaczać wykonanie większego terrarium. Posiadając odpowiednio duży zbiornik wystarczy czasem jedynie dodanie wewnątrz nowej aranżacji złożonej z imitacji pni, korzeni czy skał. W ten sposób dajemy zwierzętom nowe możliwości wyboru w postaci elementów wystroju na które chętnie się wspinają. Bardzo często jaszczurki te z dna korzystają sporadycznie, cały dzień spędzając na "piętrze" z którego chętnie obserwują otaczający je świat nawet ten poza terrarium. Pamietajmy jednak, że bez względu na wielkość terrarium wykluczona jest sytuacja trzymania w jednym zbiorniku dwóch samców, które zachowują się wobec siebie agresywnie i gwałtownie ,tocząc na poważnie walki niebezpieczne dla ich zdrowia. Przygotowany zbiornik wyposażamy w jedną żarówkę zastępującą źródło ciepła ( pod którym powinna być temp.40 stopni) i drugą będącą źródłem promieni UVB. Pod tym tajemniczo brzmiącym symbolem kryje się bardzo istotna dla większości gadów składowa promieniowania charakteryzująca tę część jego spektrum która imituje światło słoneczne. W warunkach domowych by je zastąpić stworzono specjalne żarówki dzięki którym w organiźmie gadów dochodzi do syntezy witaminy D3 odpowiedzialnej za prawidłowy wzrost szkieletu. Pamiętajmy,że wyposażenie terrarium w ten rodzaj oświetlenie to konieczność i gwarancja zdrowia nie tylko agamy ale większości gadów o dziennej aktywności. Pamiętajmy ponadto o doborze żarówki o odpowiedniej procentowej zawartości UVB odpowiadającej trybowi życia naszego pupila. W przypadku zwierząt pustynnych żarówka powinna charakteryzować się wysoką ośmio lub dziesięcioprocentową emisją tych promieni. W okresie wiosenno-letnim warto skonstruować balkonową, zbudowaną z siatki wersję wybiegu która zapewni naszej agamie bezpośredni kontakt z promieniami słonecznymi. Do tak wykonanej konstrukcji wkładamy korzeń pod którym agama schowa się w cieniu,a także miskę z wodą. Pamiętajmy by do takich celów nie używać terrarium szklanego, którego wnętrze na słońcu bardzo szybko przekształci się w piekarnik i aż strach pomyśleć co stałoby się ze zwierzakiem będącym w środku. Nie bez sensu jest także umieszczenie na takim wybiegu basenu w którym dorosłe agamy bardzo chętnie zażywają kąpieli w wodzie o temperaturze zbliżonej do temp. ludzkiego ciała. Pomimo iż jest to gatunek wybitnie pustynny to kontakt z wodą sprawia mu widoczną przyjemność. Naturalnie ograniczamy kąpiele do paru w miesiącu i to pod warunkiem ,że agama jest od małego przyzwyczajona do tego zabiegu. Dorosłe osobniki wsadzone całe do wody reagują zazwyczaj uciekając z basenu więc nie próbujmy kąpać na siłę jaszczurki ,która tego nie lubi.

# Podłoże

Kwestia podłoża jakie zastosujemy w naszym terrarium to sprawa dyskusyjna i wzbudzająca sporo kontrowersji wśród speców od terrarystyki. Przy jego doborze musimy sugerować się kilkoma czynnikami wśród których jednym z najważniejszych jest wpływ na naszego podopiecznego. Tu na czoło wysuwa się możliwość ewentualnego zjedzenia podłoża przez jaszczurkę, a co za tym idzie groźba uszkodzenia układu pokarmowego gada. Nie ma takiego sypkiego podłoża którego agama nie wzięła by do pyska i nie próbowała ewentualnie połknąć, jednak z własnych obserwacji wnioskuję,że najbezpieczniejszym w tej kwestii są drewienka bukowe. Niejednokrotnie obserwowałem jak żarłoczna agama razem z pokarmem brała do pyska wspomniane drewienka i bardzo sprawnie „odsiewała” je w pysku od właściwego pożywienia wypluwając w końcu niejadalne drewno. Nie twierdze,że jest to opcja w 100 % bezpieczna, jednak taka która daje dużą pewność,że nasza jaszczurka nie zrobi sobie krzywdy łykając przez przypadek kawałek podłoża.

# Pokarm

Planując zakup agamy pamiętajmy o zorientowaniu się w dostępności pożywienia którym będziemy karmić naszego pupila. W naszym sklepie żywe świerszcze można dostać 365 dni w roku jednak poza większymi aglomeracjami ich zakup może okazać się nie lada wyzwaniem. Ze względu na zawartość białka to świerszcze sprawdzają się najlepiej jako owady karmowe. Jako uzupełnienie będziemy stosować pokarm roślinny tj. trzykrotka,czy bazylia pamietając, że nie wszystkie agamy będą pić z miseczki, stąd właśnie rośliny będą podstawowym źródłem wody dla naszych podopiecznych. Poświęcajmy sporo uwagi zwłaszcza małym agamkom by te jadły i piły wedle ich potrzeb. Nasza uwaga powinna być tym większa jeśli od samego początku przygotowujemy duże terrarium w którym nasze maleńkie i niedoświadczone jeszcze jaszczurki mogą nie poradzić sobie ze złapaniem szybkich ,kryjących się w zakamarkach owadów.

Nie podawajmy w dużych ilościach pokarmów typu mącznik czy drewnojad, które nie są odpowiednim pożywieniem zwłaszcza dla małych agamek. Pamiętajmy ponadto,że kluczowym okresem życia dla tych szybko rosnących zwierząt są pierwsze miesiące kiedy to zdaje się jaszczurki te rosną w oczach po pół roku osiągając już 30 cm, czyli ponad połowę swego dorosłego rozmiaru (ok.45 cm). Musimy zdawać sobie sprawę ilu substancji odżywczych wymaga tak gwałtownie rozwijający się organizm stąd pamiętajmy o urozmaiceniu diety stosując specjalne suplementy witaminowo-wapnowe. Agamy brodate przez całe życie wykazują się sporą żarłocznością,ale przynajmniej w okresie wzrostu gady te muszą jeść dużo i do syta. Karygodnym jest wydzielanie określonej porcji pokarmu co prowadzić może zarówno do niewłaściwego rozwoju tej jaszczurki, ale także do wzrostu agresji u głodnego osobnika. Tak "wychowywana" agama może już na zawsze stracić swój łagodny i przyjazny charakter.

Tak jak wspominałem na wstępie Agama brodata to doskonały wybór dla tych którzy chcą nie tylko obserwować swojego pupila ale także mieć z nim kontakt poza terrarium. Uważajmy jednak w jakich warunkach przebywa nasza jaszczurka po wyciągnięciu ze szklanego domu w którym panuje dość jednolity i bezpieczny dla niej klimat. Nasze mieszkanie czy dom to mniej stabilne otoczenie w którym nie brak różnych zagrożeń takich jak przeciągi,czy nawet inne zwierzęta mogące zrobić naszej jaszczurce krzywdę.

![agama](/agama.jpg)
