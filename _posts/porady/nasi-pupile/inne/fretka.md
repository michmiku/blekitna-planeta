---
title: 'O fretce - nasz poradnik'
excerpt: 'Fretka to wszędobylski i ruchliwy zwierzak. Czy zastanawialiście się jak wygląda jej życie, co je, czym sie bawi?
W tym artykule postaramy się przybliżyć te aspekty, oraz odpowiedzieć na podtsawowe pytania dotyczące opieki nad nią od pierwszego dnia gdy już stanie się naszym współdomownikiem.'
coverImage: '/akcja4.jpg'
date: '21.05 2021r.'
---

# Fretka to wszędobylski i ruchliwy zwierzak. Czy zastanawialiście się jak wygląda jej życie, co je, czym sie bawi ?

W tym artykule postaramy się przybliżyć te aspekty, oraz odpowiedzieć na podtsawowe pytania dotyczące opieki nad nią od pierwszego dnia gdy już stanie się naszym współdomownikiem.

# Jak oswoić fretkę?

Nasze pierwsze dni z fretką będą obfitować w wiele emocji. Będziemy mogli doświadczyć jak żywiołowy jest charakter tego zwierzęcia.Niewątpliwie potrzebuje ona sporo uwagi i cierpliwości właściciela. Po przyniesieniu fretki do domu pozwólmy jej na zapoznanie się z nowym terenem, niech spokojnie przejrzy wszystkie zakamarki w mieszkaniu. Zwierzątko musi poczuć się bezpiecznie, najlepiej jeśli samo wyjdzie z pojemnika, w którym go przywieźliśmy. Od pierwszych chwil wołajmy ją po imieniu. Powinna zacząć na nie reagować maksymalnie w ciągu dwóch tygodni. Nie krzyczmy na zwierzę, jednak absolutnie nie pozwalajmy na gryzienie czy drapanie. Zęby fretki są dosyć ostre (w końcu to drapieżniki), a więc nie mogą traktować ludzkiej ręki jak gryzaka. Musimy stanowczo powiedzieć „nie wolno” i odwrócić jej uwagę jakąś inną zabawą.

# Żywienie fretki

Czym żywi się fretka? Oczywiście jest drapieżnikiem, a więc przygotujmy się na to, że będziemy musieli zapewnić jej sporą ilość białka zwierzęcego. W sklepie zoologicznym możemy kupić gotowe karmy, które są skomponowane tak, aby zawierać odpowiednie ilości składników. Dietę wzbogacamy o mokre karmy, a więc konserwy i mięso, takie jak kurczak, indyk, wołowina lub królik. Nigdy nie podajemy wieprzowiny. Co ważne podawane mięso powinno być surowe, a nie gotowane. Polecamy kupić większą ilość, a następnie podzielić na porcje i zamrozić. Mięso wzbogacamy łyżeczką oleju lub oliwy z oliwek. Tak jak w przypadku każdego zwierzęcia fretki muszą mieć stały i nieograniczony dostęp do świeżej wody, gdyż bardzo łatwo ulegają odwodnieniu. Należy podawać ją w specjalnym pojemniku. Podobnie jak koty – nie tolerują krowiego mleka. Z kolei, warzywa podajemy tylko jako smakołyki. Polecamy gotowaną marchewkę, ogórki i paprykę. Warzywa kapustne takie jak kalafior czy brukselka powodują u fretki utrudnione wchłanianie składników mineralnych. Uważajmy także z owocami. Maksymalnie trzy razy w tygodniu możemy im dać mały kawałek jabłka lub gruszki. Nie podajemy owoców cytrusowych. Ponadto możemy urozmaicić ich dietę dodając jajka przepiórcze lub żółtko jajka kurzego. Dodatkowe witaminy czy pasty odtłaczające poleci nam lekarz weterynarii.

# Higiena

Fretki to czyste zwierzęta, które same dbają o swoje futro. Możemy je czesać raz w tygodniu, szczególnie w okresie linienia (wiosną i jesienią). Wiele jest jednak osób, które są zdania, że nie trzeba ich kąpać. Jeżeli chcemy to robić – wystarczy najwyżej dwa do czterech razy w roku lub jeżeli faktycznie się ubrudzą ryjąc w ziemi lub kopiąc w piasku.

# Zabawki

Czym bawią się fretki? Na pewno przydadzą się wszystkie zabawki, które są przeznaczone dla kotów, a więc futrzane myszki, piłeczki, zabawki z piórkami lub dzwoneczkiem, wędki czy tunele. Uwielbiają za czymś gonić i polować.

# Klatka i transporter dla fretki

Kompletując wyprawkę dla fretki musimy pamiętać o kupieniu klatki. To żywiołowe zwierzęta i radzimy, aby zamykać je szczególnie na noc oraz jeżeli nie ma nas w mieszkaniu. Im większa klatka – tym lepiej. W mniejszej zwierzę staje się osowiałe i głównie śpi. Umieszczamy w niej kuwetę, miseczki z jedzeniem i wodą, a także legowisko. Kuweta powinna być wysypana żwirkiem lub ściółką. Możemy w niej zaaranżować coś w rodzaju placu zabaw, a więc umieścić w niej półki czy sznury do wspinania. Dobrym wyborem będzie więc piętrowa klatka. Gdy przewozimy zwierzątko niezbędny jest transporter. Fretka będzie się w nim czuła bezpieczniej, a także dla nas będzie to wygodniejsze i mniej stresujące. W tym przypadku również możemy skorzystać z transporterów oferowanych dla kotów. Podczas spacerów wystarczą szelki i smycz. Znasz już podstawowe fakty z życia fretki, wiadomo w co należy się zaopatrzyć, aby przyjąć do domu te sympatyczne zwierzątko. Fretki mają bardzo dużo energii i od dłuższego czasu cieszą się niemałą popularnością wśród miłośników zwierząt. A może Ty chciałbyś zostać jej właścicielem?