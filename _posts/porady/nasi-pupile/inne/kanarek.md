---
title: "O kanarku"
excerpt: "Kanarek – pewnie ze względu na swój melodyjny śpiew – od wieków był modnym ptakiem i ulubieńcem dam na dworach. W Polsce pojawił się już w wieku XVIII, jednak w naszym kraju jego oficjalną hodowlą zajęto się dopiero po II Wojnie Światowej. Nie każdy zdaje sobie sprawę z tego, że wyróżniamy wiele ras kanarków, które odróżnia od siebie kolor, sylwetka oraz rodzaj śpiewu. W Polsce najczęściej mamy do czynienia z kanarkami niemieckimi w odmianie szlachetnej, czyli mające żółte lub pomarańczowe upierzenie."
coverImage: "/canary.jpg"
date: "21.05 2021r."
---

Kanarek – pewnie ze względu na swój melodyjny śpiew – od wieków był modnym ptakiem i ulubieńcem dam na dworach. W Polsce pojawił się już w wieku XVIII, jednak w naszym kraju jego oficjalną hodowlą zajęto się dopiero po II Wojnie Światowej. Nie każdy zdaje sobie sprawę z tego, że wyróżniamy wiele ras kanarków, które odróżnia od siebie kolor, sylwetka oraz rodzaj śpiewu. W Polsce najczęściej mamy do czynienia z kanarkami niemieckimi w odmianie szlachetnej, czyli mające żółte lub pomarańczowe upierzenie.

# Klatka dla kanarka

Klatka, w której trzymamy kanarka nie musi być duża. Najważniejsze jednak, aby ptak miał możliwość swobodnego latania po mieszkaniu. Bezwzględnie pamiętajmy o zamykaniu okien. Jeżeli ptak wyfrunie z domu będzie to niemal równoznaczne z jego śmiercią. Wracając do wielkości klatki – jej długość powinna mieć około 40 cm, szerokość – 25 cm, a wysokość – 35 cm. Polecamy wyposażyć ją w naturalne gałązki, w miarę możliwości o chropowatej powierzchni. To na nich ptak będzie siadał i tępił swoje pazurki. Dno klatki musi mieć wysuwaną szufladę, którą wysypuje się warstwą piasku. Należy go zmieniać każdego dnia. W klatce montujemy także poidełko i naczynka na pokarm. Przy wyjściu z klatki należy ustawić „basenik”, a więc wanienkę służącą do kąpieli kanarków. Te ptaszki wręcz uwielbiają wodę! Zarówno wodę w poidełku, jak i w baseniku należy zmieniać codziennie. Ptaki uważają swoją klatkę za miejsce bezpieczne. Gdy stopniowo uczymy je latać po pokoju muszą czuć, że tam jest ich stałe miejsce przebywania.

# Żywienie kanarka

Podstawą żywienia kanarka są nasiona roślin. Gotowe mieszanki można kupić w sklepie zoologicznym. Każdego lata i wczesną jesienią ich dietę można uzupełniać o popularne chwasty, takie jak mniszek lekarski czy babka zwyczajna. Urozmaiceniem posiłków na pewno będą kawałki warzyw (może być to marchewka, burak, pomidor) lub owoców (na przykład jabłka, gruszki). Aby uzupełnić dietę kanarka w wapń (jest mu niezbędny do budowy kości) należy podawać mu wyparzone wcześniej i pogniecione skorupki jaj. Można je zastąpić wapnem ptasim, który oferowany jest w sklepach zoologicznych. Raz w tygodniu możemy dać mu kawałek biszkopta, sucharka lub suchej bułki.

# Zdrowie kanarka

Zdrowego kanarka poznamy po lśniących piórach, dobrym apetycie i energii do latania, śpiewania i kąpania się. Jeżeli ptak zaczyna być osowiały, nie śpiewa i nie reaguje na właściciela – być może mamy do czynienia z jakąś chorobą, występowaniem pasożytów lub niewłaściwym żywieniem. Ptak może zmagać się z ptaszyńcami, czyli brunatnoczerwonymi kleszczami, które atakują w nocy i powodują swędzenie, a także ze świerzbowcami, czyli mikroskopijnymi pasożytami. Świerzbowce z kolei powodują ropne zapalenie skóry nanogach ptaka, tworzą się wtedy białe strupki. Piórojady natomiast pasożytują na skórze ptaka. Kanarki mogą doświadczyć białej biegunki (puloroza) i cholery (pastereloza). Aby wyleczyć taką chorobę należy niezwłocznie zgłosić się do weterynarza. Zwykłą biegunkę, której przyczyną jest niewłaściwie żywienie (na przykład za dużo świeżej zieleniny) lub duże wahania temperatur możemy zwalczyć podając mu do picia rumianek, a do karmy dosypując węgiel. W stadach ptaków pod koniec lata może pojawić się ptasia ospa. Objawia się pęcherzami na ciele zwierzęcia. Niestety ta choroba prawie zawsze powoduje śmierć ptaka. Należy uważać także na przeciągi w mieszkaniu, które mogą powodować chrypkę lub zapalenie spojówek.

Kanarki to sympatyczne ptaszki, których trzymanie w domu może nam sprawić naprawdę wiele przyjemności. Są łatwe do oswojenia, szybko przyzwyczajają się do nowego miejsca i nie są kłopotliwe.
