---
title: "O chomiku"
excerpt: "Chomiki są pierwszymi pupilami wielu dzieci. To bowiem mało wymagające i sympatyczne zwierzaki, które nie zajmują dużo miejsca w mieszkaniu. Tylko jaki gatunek chomika wybrać?"
coverImage: "/hamster.jpg"
date: "21.05 2021r."
---

# Jaki chomik dla dziecka?

Chomiki są pierwszymi pupilami wielu dzieci. To bowiem mało wymagające i sympatyczne zwierzaki, które nie zajmują dużo miejsca w mieszkaniu. Tylko jaki gatunek chomika wybrać?

# Chomik syryjski, dżungarski czy Roborowskiego?

W powszechniej sprzedaży dostępne są głównie trzy gatunki tych gryzoni: chomiki syryjskie, chomiki dżungarskie oraz chomiki Roborowskiego. Gatunki te różnią się nie tylko wyglądem, ale również wielkością i zachowaniem, co musimy wziąć pod uwagę. Ważny jest tu wiek dziecka, a dokładniej mówiąc, jego rozwój psychomotoryczny.

I tak w przypadku młodszych dzieci wykluczyć można od razu chomika Roborowskiego. Jest on co prawda bardzo łagodny, ale osiąga niewielkie rozmiary, niesamowicie szybko się porusza i nie lubi być brany na ręce. Małe dziecko po prostu sobie z nim nie poradzi – zwierzak niechybnie mu ucieknie. Chomiki tego gatunku można polecić tylko starszym dzieciom, wręcz nastolatkom.

Młodszym pociechom lepiej kupić chomika dżungarskiego lub chomika syryjskiego. Obydwa gatunki łatwo się oswajają. Chomik syryjski ma większe rozmiary, więc łatwiej jest dziecku się nim opiekować, za to chomik dżungarski słynie ze swej łagodności. Jeśli zdecydujecie się na dżungara, upewnijcie się tylko, że naprawdę kupujecie przedstawiciela tego gatunku.

W sklepach zoologicznych pojawiają się czasami chomiki Cambella, zwane również mandżurskimi, które są podobne do chomików dżungarskich i bywają z nimi mylone. Niestety obydwa gatunki różnią się znacząco charakterem. W przeciwieństwie do dżungarów, chomiki Cambella cechują się sporą agresją, a dotyczy to głównie samic, które praktycznie są nie do oswojenia. To zdecydowanie nie jest zwierzak dla dziecka.

# Karmienie

Żywienie chomików nie jest trudnym zadaniem. Te małe gryzonie nie są specjalnie wybredne, a w sklepach zoologicznych i spożywczych znajdziemy wiele produktów spożywczych, które będą im odpowiadały. Najlepiej starać jak najbardziej urozmaicać dietę tych małych gryzoni.

# Główne cechy diety chomików

Chomiki są zwierzętami wszystkożernymi – to pierwsze, o czym powinniśmy pamiętać, komponując ich dietę. W swoim naturalnym środowisku spożywają ziarna traw i innych roślin, różnorodne zioła, trawy korzonki i owoce. Dietę uzupełniają drobnymi bezkręgowcami jak dżdżownice, larwy owady i ślimaki.

W żywieniu naszych domowych pupili powinniśmy zatem uwzględnić powyższy fakt. Prócz pokarmów pochodzenia roślinnego, które stanowią podstawę jego codziennych posiłków, należy podawać im także białko zwierzęce. Warto przy tym dbać o to, by dieta tych gryzoni była bardzo zróżnicowana.

Nie możemy również zapomnieć, by skład posiłków wchodziły produkty twarde. Chomiki bowiem muszą bez przerwy ścierać swoje, rosnące przez całe ich życie, siekacze. Jeśli zwierzęta nie będą miały takiej możliwości, ich zęby staną się tak długie, że uniemożliwią pobieranie pokarmu a nawet zamykanie pyszczka.

# „Domowe” pokarmy dla chomików

Jednym z głównych składników diety naszych chomików będą ziarna zbóż i nasiona traw. Kukurydza, ryż, pszenica, jęczmień, sorgo, proso, owies, żyto, gryka, ciecierzyca pospolita czy włośnica ber, zwana potocznie prosem senegalskim, są doskonałym źródłem pełnowartościowego białka, tłuszczu roślinnego i innych składników. Gryzonie chętnie jedzą również nasiona słonecznika i dyni. Możemy im podawać także ziarno przetworzone, w postaci kasz (jaglana, gryczana, manna, jęczmienna, kukurydziana) czy płatków owsianych. Cennym pokarmem dla naszych chomików będą jeszcze orzechy, których wszakże zbyt dużo podawać nie należy, gdyż są wysokokaloryczne.

W posiłkach chomików nie powinno zabraknąć ponadto świeżych warzyw i owoców. Cukinia, cykoria, dynia, marchewka, ogórki, papryka, brokuły, cykoria, jabłka, gruszki, śliwki, owoce głogu i dzikiej róży, jagody, porzeczki, agrest, jeżyny czy maliny – są smaczne oraz dostarczają wiele cennych składników odżywczych. Pamiętajmy tylko, by nie przesadzać z owocami. Raczej powinny stanowić one niewielki dodatek do diety chomików a nie jej podstawę.

Naszym gryzoniom smakować będą również różnorodne zioła i trawy, jak koniczyna biała, koniczyna czerwona, trawy, babka zwyczajna, babka lancetowata oraz mniszek lekarski. Godne polecenia są też kiełki – pokarm niezwykle wręcz bogaty w różnorodne składniki odżywcze. Jako pokarm uzupełniający możemy jeszcze podawać chomikom nieokorowane gałązki z drzew liściastych, które nie tylko są zdrowe, ale też doskonale nadają się do ścierania siekaczy.

I wreszcie dodatek białka zwierzęcego. Najlepiej byłoby serwować chomikom naturalne jego źródła, czyli różnorodne owady i ich larwy oraz inne bezkręgowce (chrząszcze, mączniki, pasikoniki, świerszcze, dżdżownice, krewetki itd.). Wiele z nich możemy nabyć w sklepach zoologicznych, zarówno żywe jak i suszone. Ich alternatywą może być gotowane mięso drobiowe lub jajka na twardo, ewentualnie kilka ziarenek suchej karmy dla kota.

Oczywiście istnieją produkty, których - z tych czy innych względów - nie powinniśmy serwować naszym gryzoniom. Powszechnie uważa się na przykład, iż chomiki nie powinny dostawiać do jedzenia owoców cytrusowych. Nie polecane się również takich produktów jak awokado, czosnek, cebuli, kapusta, świeży chleb, gałązki drzew iglastych, rabarbar oraz mięso wieprzowe. Z chomiczego menu wykreślić powinniśmy jeszcze mleko oraz ludzkie potrawy.

# Gotowe pokarmy dla chomików

Gotowe pokarmy dla chomików, które znajdziemy na sklepowych półkach, to przede wszystkim mieszanki. Najlepsze są te, które mają bardzo różnorodny skład, czyli zawierają ziarna, suszone warzywa, owoce, zioła i oczywiście dodatek białka zwierzęcego. Mają one dla naszych pupili największą wartość odżywczą. Mimo że określamy je mianem pełnowartościowych, dobrze zrobimy, gdy będziemy uzupełniać dietę chomików o wymienione wyżej naturalne produkty.

Mniej popularne wśród opiekunów chomików wydają się być pasze granulowane, choć producenci pokarmów dla gryzoni dość często dodają je do mieszanek dla chomików. Granulaty możemy porównać do suchych karm dla kotów i psów – są bowiem w pełni przetworzone i mają ujednoliconą postać. Mówiąc szczerze, dobrej jakości granulaty są wartościowym pokarmem, ponieważ gryzonie nie mogą wyjadać z nich tylko tego, co im najbardziej smakuje (często tak się dzieje w przypadku mieszanek).

Do gotowych pokarmów zaliczamy również dropsy, kolby dla chomików i im podobne produkty. Tego typu przysmaki dla gryzoni są zwykle bardzo kaloryczne, dlatego nie należy podawać ich zbyt często. Niektórzy miłośnicy chomików uważają nawet, iż nawet rzadkie podawanie ich chomikom jest błędem. Z pewnością nie będzie błędem zawieszenia w klatce gryzoni kostki mineralnej.

# Woda dla chomików

Osobną kwestią jest woda do picia dla chomików. Gryzonie te z natury nie pobierają dużej ilości płynów. Pochodzą bowiem z obszarów suchych, gdzie dostęp do wody jest ograniczony. Wykorzystują więc przede wszystkim tą, którą zawiera ich pożywienie. Mimo to, wskazanym jest, w niewoli zapewnić chomikom źródło czystej i świeżej wody. Najlepiej podawać ją w specjalnych pojnikach kulkowych, które zawiesza się na prętach klatki - wodę w miseczkach gryzonie szybko zanieczyszczają.

# Częstotliwość karmienia chomików

Jak to już zostało powiedziane, podstawę posiłków naszych gryzoni stanowi ziarno, nasiona traw, różnorodne zioła. Najwygodniej po prostu kupować pupilowi dobrej jakości pokarm dla chomików. Zależnie od jego składu, jako uzupełnienie diety stosujemy zioła, trawy, pokarmy pochodzenia zwierzęcego oraz oczywiście warzywa z niewielkim dodatkiem owoców.

Na opakowaniach gotowych pokarmów dla chomików powinniśmy znaleźć tabelę z sugerowanymi dziennymi dawkami. Prawdę mówiąc, nie trzeba się ich sztywno trzymać, szczególnie, gdy dietę naszych pupili uzupełniają inne produkty. Najlepiej podawać pupilom tyle pożywienia, ile potrzebują.

Pamiętajmy tylko, że chomiki lubią magazynować jedzenie. Zanim nasypiemy nową porcję karmy, sprawdzajmy zatem, czy w swoim domku lub gdzieś w ściółce nasz pupil nie zgromadził zapasów.
