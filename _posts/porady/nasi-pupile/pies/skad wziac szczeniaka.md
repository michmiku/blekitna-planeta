---
title: "Skąd wziąć szczenię"
excerpt: "Skąd wziąć psa? Decyzja o powiększeniu rodziny o czworonożnego członka zapadła! Tylko skąd wziąć psa? Wszystko zależy od tego, czy pragniemy zostać opiekunami psa rasowego czy kundelka."
coverImage: "/puppy.jpg"
date: "21.05 2021r."
---

# Skąd wziąć psa?

Decyzja o powiększeniu rodziny o czworonożnego członka zapadła! Tylko skąd wziąć psa? Wszystko zależy od tego, czy pragniemy zostać opiekunami psa rasowego czy kundelka.

# Skąd wziąć psa rasowego?

Jeśli szukamy psa rasowego, sprawa jest prosta – powinniśmy skontaktować się z hodowcami rasy, która nas interesuje. Adresy bez problemu znajdziemy w internecie, ale można również zgłosić się do organizacji kynologicznej, która prowadzi rejestr hodowców. Dlaczego tak?

Przede wszystkim dlatego, że mówiąc o psie rasowym, mamy na myśli psa z rodowodem. Tylko papiery dają nam bowiem gwarancję, że zwierzak naprawdę jest rasowy. Gdy pies rodowodu nie ma, istnieje duże prawdopodobieństwo, iż jest najzwyklejszym mieszańcem. Dotyczy to zwłaszcza psów ras najbardziej popularnych, jak yorkshire terrier czy labrador.

Sugeruję również odwiedzić kilku hodowców danej rasy, zanim ostatecznie psa zakupimy. Pozwoli nam to porównać wygląd i zachowanie szczeniaków oraz warunki w jakich przebywają.

# Skąd wziąć psa nierasowego?

Jeśli chcemy mieć psa nierasowego, przede wszystkim musimy mieć świadomość, że łatwiej znaleźć zwierzę dorosłe niż szczeniaka – ale to tak na marginesie. Skąd wziąć kundelka? Najlepiej skierować swe kroki do najbliższego schroniska, gdzie znajdziemy wiele psiaków czekających na swoich ludzi. Pracownicy schroniska chętnie pomogą nam w wyborze, udzielając informacji na temat zachowania i temperamentu interesujących nas zwierzaków.

Drugim sposobem, który polecam, jest nawiązanie kontaktu z jakaś organizacją działającą na rzecz zwierząt, która zajmuje się między innymi adopcjami psów. Zalecam tylko sprawdzić, czy jest ona wpisana do rejestru i czy funkcjonuje zgodnie z prawem. Wolontariusze w nich działający, podobnie jak pracownicy schroniska, pomogą nam we właściwym wyborze.

Dobre schroniska dla zwierząt i fundacje mają tę zaletę, że przebywające pod ich opieką psy znajdują się pod kontrolą lekarzy weterynarii, są zaszczepione i często wykastrowane. To bardzo ważne! Chyba nie muszę tłumaczyć dlaczego, prawda?

# Gdzie nie szukać psa?

Z całą stanowczością odradzam szukania psa – rasowego czy nierasowego – na różnego rodzaju bazarach, targach. Oferowane tam szczenięta raczej na pewno nie były szczepione i odrobaczone, a nierzadko bywają chore. Zazwyczaj też są młodsze niż twierdzą sprzedawcy – często w wieku, w którym powinny przebywać jeszcze przy matce.

Rzekomo rasowe szczenięta, sprzedawane w takich miejsca, zwykle niewiele mają wspólnego z psami rasowymi, choć tak są reklamowane. Istnieje prawdopodobieństwo, że pochodzą z chowu wsobnego (rodzice byli bardzo blisko ze sobą spokrewnieni) i mają ukryte wady genetyczne. A co gorsza mogły przebywać w koszmarnych warunkach, co pozostawiło negatywne ślady w ich psychice (na przykład skłonność do zachowań agresywnych).
