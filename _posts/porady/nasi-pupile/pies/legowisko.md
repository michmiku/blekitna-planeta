---
title: 'Legowisko'
excerpt: 'Nasz pupil powinien mieć swoje miejsce w mieszkaniu. Potrzebne nam będzie zatem legowisko dla psa. Biorąc pod uwagę asortyment psich łóżek, problemu z zakupem odpowiedniego raczej mieć nie będziemy.'
coverImage: '/akcja4.jpg'
date: '21.05 2021r.'
---

# Legowiska dla psów

Nasz pupil powinien mieć swoje miejsce w mieszkaniu. Potrzebne nam będzie zatem legowisko dla psa. Biorąc pod uwagę asortyment psich łóżek, problemu z zakupem odpowiedniego raczej mieć nie będziemy.

# Jakie legowiska dla psów mamy do wyboru?

W sklepach zoologicznych najczęściej spotykamy kilka podstawowych typów legowisk dla psów: proste materace, psie budki (domki), tzw. kanapy i pontony, wiklinowe i plastikowe kosze oraz legowiska, które nie mają osobnej nazwy, ale wyglądają jak materace z bokami.

Większość psich łóżek wykonana jest z gąbki obleczonej materiałem, dzięki czemu można je prać w pralce – o ile pozwalają na to ich gabaryty. Wypełnienie posłania może być również inne, np. styropianowe kulki. Niektóre modele mają zdejmowane pokrowce, co jest dobrym rozwiązaniem, zwłaszcza w przypadku legowisk dla dużych psów – pierzemy tylko pokrowiec. Istnieją też legowiska wodoodporne, impregnowane – praktyczne, gdy zwierzak z tych czy innych powodów często swe posłanie brudzi.

# Na co warto zwrócić uwagę przy zakupie legowiska dla psa?

Niezależnie od typu, legowisko dla psa musi być przede wszystkim odpowiedniej wielkości, czyli takie, by zwierzak mógł się swobodnie wyciągnąć, leżąc na boku. Co do tego nie ma żadnych wątpliwości – psu musi być w nim wygodnie.

Przy wyborze psiego posłania warto także zwrócić uwagę na praktyczne strony użytkowania, a konkretnie na łatwość czyszczenia. Wiadomo higiena to podstawa, a – jak wszystko – legowisko dla psa ulega z czasem zabrudzeniu i trzeba je doprowadzić do porządku.