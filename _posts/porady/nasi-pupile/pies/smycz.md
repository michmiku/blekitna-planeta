---
title: "Smycz"
excerpt: "Smycz należy do podstawowych elementów wyprawki dla psów. Potrzebna jest na spacerach, przydaje się podczas szkolenia, jest niezbędna na wystawach psów itd. Zakup smyczy dla psów wydaje się prostym zadaniem, ale wcale nie bez znaczenia jest to, jaką wybierzemy."
coverImage: "/leash.jpg"
date: "21.05 2021r."
---

# Smycze dla psów

Smycz należy do podstawowych elementów wyprawki dla psów. Potrzebna jest na spacerach, przydaje się podczas szkolenia, jest niezbędna na wystawach psów itd. Zakup smyczy dla psów wydaje się prostym zadaniem, ale wcale nie bez znaczenia jest to, jaką wybierzemy.

Większości z nas smycz dla psa kojarzy się ze spacerami. Powinniśmy jednak mieć świadomość, że nie nie tylko do tego to akcesorium służy i że istnieją różnice między smyczami przeznaczonymi do różnych celów.

# Spacerowe smycze dla psów

Najczęściej używamy spacerowych smyczy dla psów. Pewnie dlatego ich asortyment jest tak ogromny. Kiedyś produkowane były wyłącznie ze skóry, dziś w sprzedaży dominują smycze wykonane ze specjalnych plecionek. Są one wytrzymałe, kolorowe, a przede wszystkim tańsze od smyczy skórzanych.

Materiał, z jakiego smycz spacerowa jest wykonana, ma jednak drugorzędnego znaczenie – to kwestia naszego gustu – istotna jest jej wytrzymałość i długość. Wytrzymałość jest ważna zwłaszcza w przypadku psów dużych i silnych – smycz nie ma prawa się zerwać, gdyż mogłoby się to źle skończyć. Najsłabszymi punktami są: miejsce zamocowania karabińczyka i rączka do trzymania – sprawdźmy, czy połączenia są odpowiednio solidne (szycie, nitowanie).

Spacerowa smycz dla psa nie powinna być zbyt krótka – choć na uwięzi, pies powinien mieć przecież trochę swobody. Minimalna długość, jaką mają smycze spacerowe to 1 metr. Lepsze są jednak smycze dwumetrowe. Te dostępne na rynku można zwykle skracać i wydłużać (nazywamy je często smyczami regulowanymi), co jest bardzo praktyczne – minimalna długość 1 metr, maksymalna 2 metry.

Odmianą smyczy spacerowych są tzw. smycze automatyczne. Mają one postać taśmy lub linki, automatycznie nawijanej na bębenek po naciśnięciu specjalnego przycisku. Cały mechanizm ukryty jest w pudełku, który spełnia jednocześnie funkcję rączki. Smycze te są zwykle bardzo długie – przynajmniej 5 metrów, więc dają zwierzakom bardzo dużo swobody.

Smycz automatyczną należy odpowiednio dobrać do masy ciała psa. Produkty te dostępne są w wersjach dla zwierząt z każdej grupy wagowej. Najlepiej sprawdzają się jednak w przypadku psów ras małych i średnich. Te dla ras dużych są po prostu ciężkie. Moim zdaniem nie nadają się też dla psów, które dopiero uczą się chodzić na smyczy – po prostu nie dają dobrej kontroli nad zwierzakiem.

# Szkoleniowe smycze dla psów

Poza smyczą na spacery, przydać nam się może jeszcze tzw. szkoleniowa smycz dla psa. Jak łatwo się domyślić, używa się jej podczas nauki pożądanych zachowań. Jest ona zwykle wykonana z plecionki i ma postać taśmy lub linki. Jest również bardzo długa – niektóre mają nawet kilkadziesiąt metrów. Dzięki temu cały czas mamy psa pod kontrolą, ale możemy od niego odejść, co pozwala na naukę reagowania na takie komendy, jak „zostań” lub „idź”.
