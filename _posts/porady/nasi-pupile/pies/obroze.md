---
title: 'Psie obroże'
excerpt: 'Obroża to jedno z podstawowych akcesoriów dla psa.W prostej formie mogła istnieć już wiele tysięcy lat temu. Co ciekawe, na przestrzeni wieków niewiele się zmieniła – współczesne obroże są bardzo podobne do tych sprzed 100 czy 200 lat. Zobaczmy zatem, jakie obroże dla psów znajdziemy w sklepach zoologicznych?'
coverImage: '/akcja4.jpg'
date: '21.05 2021r.'
---

Obroża to jedno z podstawowych akcesoriów dla psa.W prostej formie mogła istnieć już wiele tysięcy lat temu. Co ciekawe, na przestrzeni wieków niewiele się zmieniła – współczesne obroże są bardzo podobne do tych sprzed 100 czy 200 lat. Zobaczmy zatem, jakie obroże dla psów znajdziemy w sklepach zoologicznych?

# Obroże dla psa z różnych materiałów

Pierwotnym materiałem, z których wytwarzano obroże była zapewne skóra. Skórzane obroże to dziś klasyka, jeśli możemy tak powiedzieć. Niektóre z nich są wyjątkowo piękne i drogie. Prawdziwa skóra bywa też zastępowana sztuczną, która może również ładnie się prezentować, ale jest tańsza. Na skórzanych obrożach nierzadko umieszcza się różnego rodzaju metalowe ozdoby. Istniały i istnieją również całkowicie wykonane z metalu – mam tu na myśli kolczatki i łańcuszki.

Zdecydowanie najbardziej popularnym materiałem, z którego wytwarza się obecnie obroże dla psów jest specjalna plecionka. Powodów tej popularności mamy co najmniej trzy. Po pierwsze obroże z niej wykonane (potocznie zwane parcianymi) mogą być bardzo kolorowe – gama wzorów i kolorów ograniczona jest chyba tylko przez wyobraźnie projektantów. Po drugie plecionka jest też bardzo wytrzymała, a po trzecie stosunkowo tania. Obroże parciane często mają klamry z tworzywa.

# Obroże dla psa do różnych celów

Obroże nie służą tylko do prowadzenia czy wiązania psa, choć jest to z pewnością ich nadrzędna funkcja. Na przestrzeni dziejów akcesorium to służyło również do innych celów. Przykładowo szerokie, grube obroże, nabijane dużymi metalowymi kolcami (albo całe wykonane z metalu) zakładano czasami psom pasterskim , by chronić ich karki i gardła przed ugryzieniami wilków.

W dzisiejszych czasach wytwarza się też specjalne obroże, które mają pomóc zapanować nad silnymi i - powiedzmy – niezbyt posłusznymi psami. Mowa tu kolczatkach i obrożach zaciskowych. Wzbudzają one wiele kontrowersji i powiedzmy sobie szczerze, iż „leczą objawy choroby, a nie jej przyczyny”. Ich działanie opiera się bowiem na karaniu, a nowoczesne metody szkolenia psów opierają się na nagradzaniu. Podobne kontrowersje wzbudzają obroże elektryczne przeciw szczekaniu.

Poza główną funkcją, obroża może być swoistym dowodem osobistym zwierzaka. Chodzi mi o to, że można umieszczać na niej adres i numer telefonu właściciela psa – w razie gdyby zwierzak zaginął. Informacje te znajdują się zazwyczaj w tzw. adresówkach – niewielkich pojemniczkach, przypinanych do obróżek. Istnieją też adresówki w formie grawerowanych blaszek – nowoczesne, lekkie, estetyczne i trwałe.

Na tym jednak nie koniec. Warto wspomnieć również o odblaskowych obrożach dla psów, które pozwalają zlokalizować zwierzaka w ciemności. Istnieją jeszcze obroże przeciw pchłom i kleszczom, których przeznaczenie zawiera się w samej nazwie.

# Najważniejsze cechy obroży dla psa

Obroża dla psa powinna być wytrzymała. To niewątpliwie jej bardzo ważna cecha, zwłaszcza jeśli kupujemy ją dla psów dużych i silnych. Nie chcemy przecież, by się w nieodpowiedniej chwili zerwała. Najsłabszymi punktem każdej obroży są klamra i obrączka do przypinania smyczy – zwróćmy uwagę na solidność ich wykonania i dobre zamocowanie.

Obroża powinna być ponadto wygodna dla psa. Co do tego też nie ma chyba żadnych wątpliwości. Wyobraźmy sobie, gdyby tak kazano nam na przykład chodzić w przyciasnych butach. Źle dobrana obroża może zniechęcać psa do spacerów i przyczyniać się do jego niepożądanych zachowań.