---
title: 'Pies się bawi'
excerpt: 'Pies potrzebuje zabawek – nie ma co do tego wątpliwości. Szczególnie, gdy jest jeszcze szczenięciem. Zupełnie jak nasze dzieci. Zabawki dostarczają zwierzakowi rozrywki, dają mu zajęcie, łagodzą „swędzenie” dziąseł podczas wyżynania zębów a przede wszystkim przyczyniają się do rozwoju sprawności fizycznej i intelektualnej naszego pupila. Jakie zabawki dla psów znajdziemy w sklepach zoologicznych? Przedstawiamy kilka najpopularniejszych rodzajów.'
coverImage: '/akcja4.jpg'
date: '21.05 2021r.'
---

Pies potrzebuje zabawek – nie ma co do tego wątpliwości. Szczególnie, gdy jest jeszcze szczenięciem. Zupełnie jak nasze dzieci. Zabawki dostarczają zwierzakowi rozrywki, dają mu zajęcie, łagodzą „swędzenie” dziąseł podczas wyżynania zębów a przede wszystkim przyczyniają się do rozwoju sprawności fizycznej i intelektualnej naszego pupila. Jakie zabawki dla psów znajdziemy w sklepach zoologicznych? Przedstawiamy kilka najpopularniejszych rodzajów.

# Gumowe zabawki dla psa

Wykonane z gumy zabawki dla psów wydają się od wielu lat cieszyć największą popularnością wśród opiekunów psów. Może dlatego, że same zwierzaki bardzo je lubią, ponieważ idealnie nadają się one do gryzienia, a jak wiadomo psy uwielbiają gryźć różne rzeczy.

Najlepsze są zabawki lateksowe, ponieważ są bezpieczne – połknięte kawałki tego materiału po prostu przechodzą przez układ pokarmowy i są wydalane. Z tego powodu polecane są zwłaszcza dla szczeniąt.

Gumowe zabawki dla psów mają bardzo różnorodne kształty, od piłek poprzez zwierzątka na kościach skończywszy. Zazwyczaj pełnią funkcje gryzaków – niektóre mają specjalne wypustki, które masują dziąsła i czyszczą zęby – ale nadają się również do wspólnej zabawy z z właścicielem. W tej ostatniej roli najlepiej sprawdzają się oczywiście piłki.

Interesującym rodzajem zabawek są tzw. zabawki interaktywne dla psów. Wytwarza się je najczęściej z różnych tworzyw, a ich zadaniem jest intensywne pobudzanie zdolności intelektualnych naszych czworonożnych przyjaciół. Zwykle polega to na tym, że zwierzak musi „wykombinować”, jak dostać się do smakołyku. Jednym z przykładów takich rozwiazań są zabawki z gumy tzw. kongi. Mają specjalny otwór, który napełnia się smakowitą, aromatyczną pastą lub niewielkimi ciasteczkami zapewniając zwierzakowi długie godziny "główkowania" jak dobrać się do ukrytych rarytasów. Te oryginalne są wyjątkowo twarde, więc mogą służyć nie tylko jako zabawki intelektualne, ale także jako opcja na gryzienie i wyżycie się dla nawet dużych, silnych psów.

# Bawełniane sznury dla psa

Bawełniane sznury dla psów to drugi rodzaj ulubionych psich zabawek. Kolorowe, różnej wielkości, czasami wzbogacone o dodatkowe elementy, jak kulki i gumowe zabawki. Przede wszystkim jednak bawełna, jak lateks jest bezpieczna dla zwierząt, nawet po połknięciu.

Bawełnianymi sznurami pies może bawić się sam, ale są one również doskonałe do wspólnej zabawy pupila z opiekunem. Można je tarmosić, przeciągać, rzucać, aportować. Gryzienie bawełny korzystnie wpływa też na stan zębów i dziąseł.

# Inne zabawki dla psa

Na sklepowych półkach możemy znaleźć jeszcze kilka innych rodzajów zabawek, np. zabawki-pluszaki dla psa. Są one odpowiednikiem pluszowych zabawek dla dzieci. Podobnie jak one, zwykle przedstawiają różnego gatunku zwierzątka, nie zawsze przy tym odzwierciedlając ich rzeczywisty wygląd. Do tej grupy możemy zaliczyć również wykonane z materiału piłki i kości.