---
title: 'Wyprawka dla szczeniaka'
excerpt: 'Skoro zdecydowaliśmy się powiększyć rodzinę o szczeniaka, powinniśmy się do tego dobrze przygotować. Oznacza to przede wszystkim skompletowanie wyprawki dla psiaka W jej skład powinny wejść przede wszystkim wszystkie najbardziej potrzebne akcesoria i karma.'
coverImage: '/akcja4.jpg'
date: '21.05 2021r.'
---

# Wyprawka dla szczeniaka

Skoro zdecydowaliśmy się powiększyć rodzinę o szczeniaka, powinniśmy się do tego dobrze przygotować. Oznacza to przede wszystkim skompletowanie wyprawki dla psiaka W jej skład powinny wejść przede wszystkim wszystkie najbardziej potrzebne akcesoria i karma.

# Karma i miski dla szczeniaka

Najważniejszym elementem wyprawki dla szczeniaka jest oczywiście karma. Warto zainwestować w dobrej jakości produkt, ponieważ właściwe żywienie w okresie wzrostu jest kluczowe dla zdrowia i wyglądu zwierzęcia w jego dorosłym życiu. Wybieramy pokarm, który jak najlepiej odpowiadać będzie potrzebom naszego przyszłego pupila.

W początkowym okresie pobytu zwierzaka w naszym domu najlepiej jednak podawać mu karmę, którą jadł do tej pory, nawet jeśli nie była ona najlepszej jakości. Nagła zmiana diety, w połączeniu ze stresem związanym ze zmianą miejsca zamieszkania, może bowiem zaowocować problemami gastrycznymi. Tego zaś lepiej uniknąć.

Nie zapomnijmy też o miskach, w których będziemy serwować pupilowi posiłki. Wystarczą nam dwie: jedna na jedzenie, druga na wodę. W przypadku szczeniąt, które miewają tendencje do gryzienia różnych rzeczy, najlepszym wyborem są miski wykonane z odpowiednio twardych materiałów. Pamiętajmy, by dopasować je do wielkości szczeniaka oraz kształtu jego kufy.

# Smycz i obroża dla szczeniaka

Niezbędnymi elementami wyprawki dla szczeniaka są także smycz i obroża. I w tym przypadku warto poświęcić trochę czasu na ich wybór. Pamiętajmy bowiem o tym, że będziemy musieli naszego przyszłego pupila nauczyć chodzić grzecznie na smyczy. Jeśli akcesoria te źle dobierzemy, owa nauka może nie przynieść spodziewanych efektów.

Dobra obroża musi być przede wszystkim wygodna. Nie może szczeniaka uciskać ani obcierać. Smycz natomiast powinna być na tyle długa, by psiak miał wystarczająco dużo swobody, ale jednocześnie nie pozbawiać nas kontroli na pupilem. Rzecz jasna wielkość i wytrzymałość tych akcesoriów dobieramy do gabarytów i siły szczenięcia.

# Pozostałe akcesoria dla szczeniaka

Każdy pies powinien mieć swoje posłanie. Wybór jest duży – wiele ich rodzajów znajdziemy w sklepach zoologicznych, a każdy z nich ma swoje zalety. Najważniejsze jest to, by legowisko dla psa było przede wszystkim odpowiedniej wielkości. Nie może być ani za małe, ani za duże – zbyt małe będzie niewygodne, a zbyt duże nie zapewni maluchowi poczucia bezpieczeństwa.

Na liście niezbędnych akcesoriów dla szczeniaka widnieją także kosmetyki i akcesoria do pielęgnacji. Mowa tu na przykład o szamponach, odżywkach, szczotkach, grzebieniach i innych „urządzeniach” i kosmetykach, które pozwolą nam prawidłowo dbać o sierść naszego pupila. Mowa też o cążkach do pazurków, które warto regularnie przycinać.