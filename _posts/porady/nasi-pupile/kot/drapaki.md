---
title: 'Kocie drapaki'
excerpt: 'Wizja podrapanych mebli odstrasza wielu potencjalnych właścicieli kotów. Niestety raczej nie ma co liczyć na to, że zwierzak nie będzie ostrzył pazurów. Solidny drapak dla kota i trochę cierpliwości w uczeniu pupila, mogą w dużej mierze ochronić kanapy, krzesła i fotele przed zniszczeniem.'
coverImage: '/kot.png'
date: '2021-03-16T05:35:07.322Z'
url: 'porady/nasi-pupile/kot/pies-czy-kot'
ogImage:
  url: '/public/kot.png'
---

# Drapaki dla kotów

Wizja podrapanych mebli odstrasza wielu potencjalnych właścicieli kotów. Niestety raczej nie ma co liczyć na to, że zwierzak nie będzie ostrzył pazurów. Solidny drapak dla kota i trochę cierpliwości w uczeniu pupila, mogą w dużej mierze ochronić kanapy, krzesła i fotele przed zniszczeniem.

# Rodzaje drapaków dla kotów, które znajdziemy w sklepach

Zacznijmy od tego, że w większości drapaków dla kotów powierzchnię do drapania stanowi sizal, w postaci sznura lub maty, który koty wydają się lubić (choć zapewne nie tylko dlatego producenci go wykorzystują). Pojawiają się wszakże drapaki z innych materiałów, np. z tektury.

Drapaki dla kotów miewają różnorodne kształty i formy, ale wszystkie możemy podzielić na dwie podstawowe grupy: drapaki wiszące i drapaki stojące. Pierwsze z nich to głównie różnego rodzaju maty i deseczki. Bardziej zróżnicowana jest grupa drapaków stojących: od prostych kołków na podstawkach, poprzez obite sizalem budki, aż do bardzo rozbudowanych konstrukcji, sięgających sufitu (czasem nazywanych „kocimi meblami”).

# Jaki drapak dla kota wybrać?

Drapak dla kota powinien być przede wszystkim stabilny, by zwierzak go nie przewrócił podczas drapania. Powinien być też odpowiedniej wielkości, dostosowanej do gabarytów kota. Jeśli nie będzie spełniał tych dwóch warunków, nasz pupil może nie chcieć z niego korzystać.

Jeśli chodzi rodzaj drapaka, to zasadniczo każdy jest dobry. Z kociego punktu widzenia z pewnością najlepsze są „kocie meble” - zwierzak może skakać lub wylegiwać się na półkach. Niemniej jednak zawieszona w odpowiednim miejscu deseczka do drapania także będzie dobrze pełnić swoją funkcję.