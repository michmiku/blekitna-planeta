---
title: "Transportujemy kota"
excerpt: "Niezależnie od tego, czy planujemy wyjeżdżać z naszym pupilem, warto zainwestować w transporter dla kota. Przyda się chociażby, gdy trzeba będzie iść ze zwierzakiem na okresowe badania do lekarza weterynarii."
coverImage: "/cat_carrier.jpg"
date: "2021-03-16"
url: "porady/nasi-pupile/kot/pies-czy-kot"
ogImage:
  url: "/cat_carrier.jpg"
---

Niezależnie od tego, czy planujemy wyjeżdżać z naszym pupilem, warto zainwestować w transporter dla kota. Przyda się chociażby, gdy trzeba będzie iść ze zwierzakiem na okresowe badania do lekarza weterynarii.

# Jakie transportery dla kotów mamy do wyboru?

Na dzień dzisiejszy w sklepach zoologicznych dominują transportery z tworzywa sztucznego. W większości są lekkie, sztywne i estetycznie wykonane. Drugim rodzajem są torby dla kotów, które można zawiesić na ramię, dzięki czemu wygodnie się je nosi. Rzadkością są już natomiast wiklinowe kosze – onegdaj rozpowszechnione, obecnie nie cieszą się popularnością.

# Na co warto zwrócić uwagę przy zakupie transportera dla kota?

Istotną cechą transportera dla kotów jest jego wielkość, dostosowana do rozmiarów zwierzaka. Zaletą jest również mała waga – przecież trzeba go będzie nosić. Warto ponadto zwrócić uwagę na sposób zamykania i łatwość w utrzymaniu w czystości. Nie bez znaczenia jest również to, czy transporter izoluje kota przez niekorzystnymi warunkami atmosferycznymi.

Transportery z tworzywa są bardzo wygodne dla kota. Dobrze chronią go przed deszczem (jeśli nie mają ażurowego dachu) i wiatrem, a zimą łatwo uszyć (bądź kupić) do nich ocieplające pokrowce. Łatwo je ponadto umyć, ponieważ się rozkładają. Są dobrym wyborem zwłaszcza przy dalekich podróżach. Niektóre modele posiadają bardzo funkcjonalne "kieszenie" ukryte pod otwieranymi klapkami służące np. przechowaniu lekarstw czy książeczki zdrowia w czasie wizyty u weterynarza. Inne zaś pozwalają na uspokajanie pupila bez konieczności otwierania drzwiczek. Poza okresem użytkowania plastikowe transportery dają się rozłożyć na dwie lub więcej części przez co nie zajmują dużo miejsca.

Zaletą toreb dla kotów jest ich niewątpliwy design. Wyglądają po prostu modnie i zwłaszcza panie bardzo chętnie kupują modele kolorem i kształtem pasujące do ich gustu czy do stylu ubierania. Plusem toreb jest ponadto wygoda w ich noszeniu, wadą natomiast to, że trudno je ocieplić w okresie zimowych mrozów. Niektóre torby dla kota bardzo łatwo wyczyścić, inne nieco trudniej – zależnie od materiału, z jakiego są zrobione. Najlepiej sprawdzają się na krótkich trasach.

Wiklinowe kosze mogą być bardzo estetyczne i stylowe, ale są najmniej praktyczne. Cechują się bowiem dość sporą wagą, nie są zbyt wygodne w noszeniu i trudno się je czyści. Na plus należy zaliczyć koszom przewiewną konstrukcję co czyni je dobrym rozwiązaniem w okresie ciepłej aury.
