---
title: "Żwirki w kociej toalecie"
excerpt: "W kilku kolejnych artykułach poruszymy kwestię kociej toalety czyli wszystkich aspektów związanych z załatwianiem przez naszego podopiecznego podstawowych potrzeb fizjologicznych. Wybór odpowiedniej kuwety,czy żwirku okazuje się nie być tak prostą sprawą jak z pozoru sie nam wydaje. Postaramy się po krótce opisać wspomniane elementy i pomóc w ich doborze, a zaczniemy od kocich żwirków."
coverImage: "/litter_box_2.jpg"
date: "2021-03-16"
url: "porady/nasi-pupile/kot/pies-czy-kot"
ogImage:
  url: "/litter_box_2.jpg"
---

W kilku kolejnych artykułach poruszymy kwestię kociej toalety czyli wszystkich aspektów związanych z załatwianiem przez naszego podopiecznego podstawowych potrzeb fizjologicznych. Wybór odpowiedniej kuwety,czy żwirku okazuje się nie być tak prostą sprawą jak z pozoru sie nam wydaje. Postaramy się po krótce opisać wspomniane elementy i pomóc w ich doborze, a zaczniemy od kocich żwirków.

Piasek dla kota przyniesiony z podwórkowej piaskownicy to już odległa przeszłość, którą wielu młodych kocich opiekunów nawet nie pamięta. Dziś do kuwety sypiemy specjalny żwirek dla kotów, który kupujemy w sklepach zoologicznych. Jakie żwirki mamy do wyboru i które z nich są najlepsze?

Dostępne na rynku zoologicznym żwirki dla kotów możemy podzielić na kilka podstawowych grup, stosując pewne podstawowe kryteria. Głównym z nich jest materiał, z którego kocie ściółki się produkuje. Wyróżnić tu możemy: żwirki z naturalnego kruszywa, żwirki z włókien roślinnych i żwirki silikonowe.

Żwirki z naturalnego kruszywa to żwirki bentonitowe i żwirki sepiolitowe. Wytwarzane są z minerałów, które cechują się silnymi właściwościami wiązania wilgoci. W dużym uproszczeniu możemy zatem powiedzieć, że żwirek z nich wyrabiany to nic innego jak pokruszona skała.

W grupie ściółek roślinnych prym wiodą żwirki drewniane, ale coraz bardziej popularne stają się ściółki wykonane z innego rodzaju włókiem roślinnych, np. żwirki kukurydziane, które uchodzą za o dużo wydajniejsze od zwykłych ściółek drewnianych.

I wreszcie żwirki silikonowe. Wbrew swojej nazwie, nie wytwarza się ich z syntetycznego silikonu, ale z żelu krzemionkowego. Jest to związek o silnych właściwościach absorpcyjnych. Nazwa silikonowy wzięła się zapewne z błędnego przetłumaczenia angielskiego słowa „silicon”, które oznacza „krzem”.

Drugim ważnym kryterium podziału żwirków dla kotów jest to, czy pod wpływem moczu zlepiają się w grudki czy nie. Mówimy więc o żwirkach zbrylających się i żwirkach niezbrylających się. Kiedyś żwirki zbrylające się mogliśmy znaleźć wyłącznie wśród ściółek z kruszywa. Później pojawiły się zbrylające ściółki z materiałów roślinnych. Dziś natomiast dostępne są już zbrylające się żwirki silikonowe.

Żwirki dla kotów cechują się ponadto różną wielkością granulek. Możemy też je podzielić na żwirki zapachowe i żwirki bezzapachowe.

Na co warto zwracać uwagę przy wyborze żwirku dla kota? Najważniejszą cechą jest wydajność, którą określają zdolność pochłaniania wilgoci i zapachu, co wpływa na szybkość zużycia. W tym przypadku materiał, z którego wykonany jest żwirek nie ma większego znaczenia. W każdej grupie znajdziemy żwirki o różnej wydajności.

Materiał, z którego wyprodukowana jest ściółka bardziej rzutuje na inne cechy żwirku. Na przykład na jego ciężar – najwięcej ważą oczywiście żwirki bentonitowe i sepiolitowe. Materiał może też mieć znaczenie dla naszego pupila – bywają przykładowo koty, którym przeszkadza „szeleszczenie” żwirków silikonowych.

Na wydajność ściółki dla kotów wpływa natomiast to, czy żwirek się bryluje, czy nie. Ogólnie mówić żwirki zbrylające się są wydajniejsze od niezbrylających. Moim zdaniem są też wygodniejsze w użytkowaniu – codzienne sprzątanie polega w ich przypadku na usuwaniu kału i powstałych pod wpływem moczu bryłek. Stosując żwirek niezbrylający się, na bieżąco usuwamy tylko kał, a raz na jakiś czas wymieniamy całą zawartość kuwety.

A skoro o sprzątaniu mowa, to niektóre żwirki można wyrzucać do toalety. Dotyczy to na przykład niektórych żwirków z włókien roślinnych. Na pewno nie należy natomiast wyrzucać bentonitowych żwirków zbrylających się, gdyż grozi to zaklejeniem światła rury kanalizacyjnej.

Dla naszych zwierzaków znaczenie może mieć wielkość granulek. Chodzi tu głównie o kocięta – gruby żwir może drażnić ich małe łapki, lepszą wydaje się drobna ściółka. Wśród żwirków tej samej klasy lepiej się zwykle zbrylają te drobniejsze. A zapach? „Perfumowanie” żwirków ma dodatkowo tłumić odór moczu i kału, ale niektóre koty nie lubią silnie pachnących żwirków. Warto też sprawdzić czy zapach żwirku i nam nie przeszkadza.
