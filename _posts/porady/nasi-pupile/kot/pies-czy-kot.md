---
title: "Pies? A może kot?"
excerpt: "Czy lepszym towarzyszem dla dziecka jest pies czy kot? Na to pytanie trudno dać jednoznaczną odpowiedź. Zdania w tej kwestii są podzielone, jedni powiadają, że pies, inni, że kot. A znajdą się i tacy, którzy stanowczo twierdzić będą, że ani jedno ani drugie."
coverImage: "/dog_and_cat.jpg"
date: "2021-03-16"
url: "porady/nasi-pupile/kot/pies-czy-kot"
ogImage:
  url: "/dog_and_cat.jpg"
---

Czy lepszym towarzyszem dla dziecka jest pies czy kot? Na to pytanie trudno dać jednoznaczną odpowiedź. Zdania w tej kwestii są podzielone, jedni powiadają, że pies, inni, że kot. A znajdą się i tacy, którzy stanowczo twierdzić będą, że ani jedno ani drugie.

Przyjacielem dziecka może być i pies i kot

Stanowczo twierdzę, że i pies i kot mogą być wspaniałymi towarzyszami dziecięcych zabaw. Sam, jako dziecko miałem przedstawicieli obydwu gatunków i zawsze ciepło wspominam moich szczekających i miauczących przyjaciół. Ale ja darzyłem i darzę sympatią zarówno koty, jak i psy. I mówiąc szczerze, właśnie osobiste preferencje naszego potomka są w tym przypadku głównym kryterium wyboru. Nie ma sensu na siłę uszczęśliwiać go psem, jeśli pragnie kota.

Możemy rzecz jasna pomóc dziecku w wyborze. Przede wszystkim powinniśmy powiedzieć mu, że psy i koty różnią się od siebie i wytłumaczyć na czym polegają te różnice. Na przykład to, że z psem będzie mógł się bawić na podwórku, a kotem nie – młody człowiek naprawdę nie musi zdawać sobie z tego sprawy, choć dla nas to takie oczywiste.

## A którego zwierzaka my wolimy – kota czy psa?

Oczywiście preferencje dziecka to nie jedyne kryterium wyboru. Pamiętajmy, że wymagania psów i kotów nieco się jednak od siebie różnią – trochę inaczej trzeba się nimi opiekować. Najbardziej istotną różnicą są tu moim zdaniem dwa fakty. Pierwszy to ten, że z psem trzeba na spacery przynajmniej trzy razy dziennie. Drugim to, że pies wymaga podstawowego szkolenia z zakresu posłuszeństwa. Powinniśmy zadać sobie pytanie, czy jesteśmy w stanie spełnić wszystkie wymagania naszego przyszłego czworonożnego domownika.

Wiele – jeśli nie większość – obowiązków wynikających z opieki nad pupilem spadnie na nas. Oczywiście zależy to od tego, w jakim wieku jest dziecko, czyli z czym sobie jest wstanie poradzić, a z czym nie. Czy jesteśmy na to gotowi? Jeśli nie jesteśmy, to – choć uważam, że dziecko powinno wychowywać się w towarzystwie zwierząt – lepiej dobrze zastanówmy się nad kwestią powiększenia rodziny o czworonożnego członka, który będzie z nami przez kilkanaście nawet lat (o tym też pamiętajmy).
