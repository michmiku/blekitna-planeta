---
title: 'Pochłaniacz zapachu i wybór kuwety'
excerpt: 'Dobrej jakości wydajny żwirek niweluje odór kociego moczu i odchodów. Stosując jednak specjalny pochłaniacz zapachów do kuwet możemy jeszcze bardziej zwiększyć efektywność i wydajność ściółki.'
coverImage: '/kot.png'
date: '2021-03-16T05:35:07.322Z'
url: 'porady/nasi-pupile/kot/pies-czy-kot'
ogImage:
  url: '/public/kot.png'
---

# Pochłaniacze zapachów

Dobrej jakości wydajny żwirek niweluje odór kociego moczu i odchodów. Stosując jednak specjalny pochłaniacz zapachów do kuwet możemy jeszcze bardziej zwiększyć efektywność i wydajność ściółki.

# Jak działają pochłaniacze zapachów ?

Pochłaniacze zapachów do kuwet mogą działać na dwa sposoby. W pierwszym neutralizują zapachy już powstałe, w drugim zaś likwidują bakterie, które rozkładają mocz i kał – nieprzyjemna woń jest skutkiem właśnie ich działalności. Dość powszechnie uważa się, że drugi sposób jest bardziej efektywny.

# W jakiej formie występują pochłaniacze ?

Pochłaniacze zapachów do kuwet dostępne są w dwóch podstawowych formach: granulatu i sprayu. Pierwsze z nich wydają się być bardziej wydajne w przypadku kuwet. Pochłaniacze zapachów w formie sprayu lepiej sprawdzają się przy usuwaniu zapachu z legowisk i innych powierzchni oraz przy odświeżaniu powietrza w pomieszczeniach.

Pamiętajmy o tym, że jakiejkolwiek postaci by nasz pochłaniacz nie był jego zastosowanie zawsze stanowi wyraźną zmianę w kociej toalecie. Jeśli używaliśmy żwirku o neutralnym zapachu do którego kot już zdążył się przyzwyczaić, na nowy zapach kot może zareagować nieufnie. Starajmy się dodawać na początku niewielkie ilości pochłaniacza tak by sprawdzić czy nasz pupil zaakceptuje nowość.

# Kuwety dla kotów

Dawno temu kotom stawiało się napełnione zwykłym piaskiem kuwety fotograficzne. Jakże się wiele od tego czasu zmieniło, dziś możemy wybierać i przebierać w produktach wytwarzanych specjalnie dla naszych pupili. Jakie kuwety dostępne są w sklepach i które z nich są najlepsze?

# Jakie kuwety dla kotów znajdziemy w sklepach zoologicznych?

Asortyment kuwet dla kotów stale się zmienia, ale zawsze mamy do wyboru dwa podstawowe typy: kuwety zamknięte lub otwarte.

Jako pierwsze pojawiły się na rynku kuwety otwarte, będące bezpośrednimi „potomkami” kuwet fotograficznych. Większość zaopatrzona jest w specjalną ramkę, która zmniejsza ilość żwirku wysypywanego przez koty. Zamknięte kuwety dla kotów narodziły się znacznie później, poprzez zaopatrzenie zwykłej kuwety w zabudowaną część do której dodano drzwiczki i filtr węglowy mający na celu redukcję zapachów wydostających się na zewnątrz.

Powyższe modele pojawiają się w licznych wariantach. Na rynek wprowadzono na przykład wersje o trójkątnej postawie – tzw. narożne kuwety dla kotów. Wytwarza się też kuwety z podwójnych dnem – wewnętrzne jest perforowane i tworzy sitko, które ma ułatwiać nam sprzątanie w kuwecie. Wymyślono też kilka wersji „samoczyszczących się” kuwet dla kotów.

# Którą rodzaj kuwety dla kota wybrać?

Przede wszystkim musimy rozstrzygnąć kwestię: otwarta czy zamknięta ? Kuwety zamknięte są o tyle lepsze, że estetyczniej wyglądają, tłumią brzydkie zapachy (szczególnie te wspomniane wcześniej,które na daszku posiadają wmontowany filtr), a zwierzaki wysypują z nich mniej żwirku.

Zwierzaki, które dopiero uczą się korzystać z kociej toalety, mogą mieć jednak pewne problemy z korzystaniem z kuwety zamkniętej. Zwykle bywa tak z kociętami, ale i dorosłe miewają opory przed wejściem do środka. W takim przypadku lepiej zdecydować się na zakup kuwety otwartej, a kupno zamkniętej odłożyć do czasu, aż zwierzak opanuje sztukę załatwiania się w toalecie.

Gdy kupujemy kuwetę dla kociąt zwróćmy ponadto uwagę na to, by jej krawędź nie była zbyt wysoka. Normalnie jest to zaleta, gdyż trudniej kotom rozsypywać wokół żwirek, ale najmłodsze kocięta mogą mieć trudności z pokonaniem wysokiej krawędzi. Warto też upewnić się, czy kuweta jest wygodna w obsłudze, np. czy łatwo się otwiera.