---
title: 'Moje pierwsze akwarium cz. 5 - wielkość'
excerpt: 'Jakie akwarium wybrać? Wbrew pozorom nie jest to błahe pytanie. Jak się okazuje nie zawsze dokonujemy przemyślanego wyboru. To zaś może być przyczyną późniejszych rozczarowań.'
coverImage: '/akcja4.jpg'
date: '21.05 2021r.'
---

Jakie akwarium wybrać? Wbrew pozorom nie jest to błahe pytanie. Jak się okazuje nie zawsze dokonujemy przemyślanego wyboru. To zaś może być przyczyną późniejszych rozczarowań.

# Jakiej wielkość akwarium wybrać?

Pierwsza decyzja, którą musimy podjąć, dotyczy wielkości akwarium. Niemal regułą jest, że swój pierwszy zbiornik kupujemy zbyt mały. Wydaje nam się bowiem, że utrzymanie takiego będzie o wiele łatwiejsze. I tu popełniamy pierwszy błąd. Praktyka wykazuje bowiem, że pracy przy małym akwarium często bywa więcej niż przy dużym – szczególnie gdy nie należymy do grona doświadczonych akwarystów. Nie bez przyczyny wśród nich krąży trafne powiedzenie które oddaje sens wyboru już na samym początku możliwie największego zbiornika :

# „Małe akwarium – duży kłopot„

Skąd się wzięło to powiedzonko? Przyczyna jest prosta, im większe akwarium, tym mniejsze są szkody spowodowane błędami popełnionymi przez niedoświadczonego akwarystę. Prosty przykład: jeśli nasypiemy jednorazowo zbyt dużo pokarmu dla rybek do pojemnika 20 litrowego, niemal natychmiast je zanieczyścimy, powodując jednocześnie szybki wzrost w wodzie związków azotowych i odwrotnie proporcjonalny spadek zawartości tlenu, co może skończyć się nawet śnięciem ryb. Tymczasem ta sama ilość karmy w 100 litrowym zbiorniku w niewielkim stopniu wpłynie na jakość wody i będziemy mieć przynajmniej możliwość oraz czas na zadziałanie gdy zaoobserwujemy niepokojące objawy tj. ryby pod powierzchnią wody szybko poruszające skrzelami.

Jest jeszcze jedna kwestia: większe akwarium to większy wybór gatunków ryb, które możemy hodować. Przy małym zbiorniku wybór raczej jest niewielki. Na pewno mniejszy niż byśmy chcieli. Nie zapomnijmy, że ryby również potrzebują odpowiedniej przestrzeni do życia. W większym litrażu pomieścimy też więcej gatunków rybek, co ma szczególne znaczenie, gdy urządzamy akwarium z myślą o naszych dzieciach.

# Jaki kształt akwarium wybrać?

Kolejną kwestią do rozstrzygnięcia jest kształt zbiornika. Niegdyś sprzedawano głównie akwaria o prostokątnej podstawie – wykonanie innych było po prostu zbyt kłopotliwe. Nowoczesne technologie pozwalają wyprodukować zbiorniki o wielu kształtach – narożne, panoramiczne, owalne itd. Mamy zatem w czym wybierać.

Najbardziej popularne jednak nadal są akwaria klasyczne, a prócz nich nieco bardziej oryginalne akwaria panoramiczne, czyli z łukowato wygiętą przednią szybą. Obywa typy mają te zalety, że łatwo je urządzić i łatwo zainstalować w nich każdego rodzaju sprzęt: filtry, grzałki itd. Wybór akwarium klasycznego lub panoramicznego jest w zasadzie kwestią gustu.

Jeśli jedynym miejscem, gdzie możemy ustawić nasz zbiornik jest kąt pokoju, rozważamy zakup akwarium narożnego, czyli o dnie w kształcie trójkąta – lub zbliżonego do trójkąta, ponieważ większość z akwariów narożnych ma również panoramiczną przednią szybę. Urządzanie zbiornika o takim kształcie jest trudniejsze od aranżacji typów wymienionych powyżej.

W sklepach zoologicznych dostępne bywają również o bardziej nietypowych kształtach, niż wymienione powyżej, na przykład akwaria sześciokątne. Niektóre z nich mogą się bardzo ciekawie prezentować w mieszkaniu. Pamiętajmy tylko o jednym – im bardziej skomplikowany kształt, tym trudniejsza aranżacja wnętrza oraz instalacja sprzętu (zwłaszcza oświetlenia).

# A może zestaw akwariowy?

Możemy też rozważyć zakup zestawu akwariowego, czyli zbiornika z niezbędnym wyposażeniem (w tym z pokrywą z oświetleniem). Rozwiązanie to jest o tyle dobre, że nie musimy zawracać już sobie głowy kupowaniem filtra, grzałki itd. Zwłaszcza, gdy wybieramy zbiornik o dość nietypowym kształcie – unikniemy na przykład kłopotów z dobraniem pokrywy. Wadą kupowania całych zestawów jest to, że nie mamy wpływu na rodzaj i jakość wyposażenia akwarium.