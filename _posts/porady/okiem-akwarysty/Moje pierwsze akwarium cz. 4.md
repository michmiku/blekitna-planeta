---
title: "Moje pierwsze akwarium cz. 4 - gdzie ustawić?"
excerpt: "Zanim zaczniemy urządzać akwarium, a nawet zanim go jeszcze kupimy, zastanówmy się dobrze nad tym, gdzie je ustawimy. Wybrane miejsce powinno spełniać kilka warunków."
coverImage: "/rybuoko2.jpg"
date: "21.05 2021r."
---

# Gdzie ustawić akwarium?

Zanim zaczniemy urządzać akwarium, a nawet zanim go jeszcze kupimy, zastanówmy się dobrze nad tym, gdzie je ustawimy. Wybrane miejsce powinno spełniać kilka warunków.

# Gdzie nie należy stawiać akwarium?

Poważnym błędem jest lokalizowanie zbiornika w pobliżu okna lub co gorsza na parapecie okiennym, zwłaszcza wychodzącego na południe. Wystawienie bowiem zbiornika na działanie promieni słonecznych bardzo szybko zaowocuje nadmiernym rozwojem glonów i niekontrolowanym wzrostem temperatury wody. Z tego drugiego powodu nie wskazana jest również lokalizacja tuż przy źródle ciepła.

Co do pomieszczenia, w którym nie należy stawiać akwarium, to niewątpliwie jest nim kuchnia. Opary powstające podczas gotowania będą przenikać do wody, co może zagrażać zdrowiu lub życiu rybek.

# Gdzie powinno stać akwarium?

Najlepszym miejscem na ustawienie akwarium jest najciemniejszy punkt pokoju, które nie jest bezpośrednio wystawione na światło słoneczne (czyli nie naprzeciwko okna). Oświetlone własnym światłem akwarium będzie się w nim najlepiej prezentować – a o to przecież chodzi.

Powinniśmy wybrać miejsce, w którym nic nie utrudnia nam dostępu do zbiornika. Nie zapominajmy bowiem o pracach pielęgnacyjnych, które trzeba będzie wykonywać. Akwarium powinno być ponadto wyeksponowane – estetycznie urządzone i zadbane jest niezwykle atrakcyjnym elementem wyposażenia pokoju.

# Na czym postawić akwarium?

To również ważna sprawa, zwłaszcza przy dużych zbiornikach. Jeśli nie chcemy mieć zalanego mieszkania, kawałków szkła wymieszane ze żwirkiem i martwymi rybkami, akwarium musi stać na odpowiednio wytrzymałym meblu. A nawet 60 litrowy zbiornik (czyli niezbyt duży) z wodą i pełnym wyposażeniem waży ponad 60 kg. Warto zatem rozważyć zakup specjalnej szafki pod akwarium.
