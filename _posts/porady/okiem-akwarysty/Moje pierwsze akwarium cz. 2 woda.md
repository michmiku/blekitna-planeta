---
title: "Moje pierwsze akwarium cz. 2 - woda"
excerpt: "W drugiej części naszych przygotowań zajmiemy się kwestią właściwości wody, której odpowiednie parametry są kluczowym elementem udanej hodowli ryb."
coverImage: "/MZ_024.jpg"
date: "21.05 2021r."
---

Nawet dla akwarysty z doświadczeniem nieodpowiedni stan wody może być przyczyną wielu problemów. Jej skomplikowana chemia nie gra wielkiej roli tylko wtedy, jeżeli mamy zamiar zająć się hodowlą mało wymagających ryb i roślin. O właściwościach wody decydują przede wszystkim takie czynniki jak: odczyn pH, twardość, natlenienie i garbniki.

O odczynie pH decydują rozpuszczone w wodzie związki o charakterze kwaśnym lub zasadowym. Odczyn na poziomie 7, to odczyn obojętny. Poniżej 7 oznacza przewagę związków kwaśnych, a powyżej 7 oznacza przewagę związków zasadowych. Do celów akwarystycznych używa się bardzo czułych papierków wskaźnikowych. Mogą one wykazywać różnice w pH na poziomie 0,2-0,4. Musimy wiedzieć, że na skutek procesów oddychania roślin zachodzą stałe wahania w danym zbiorniku. Czynnikami powodującymi niewłaściwy stan wody jest, więc zarówno zbyt duża kwasowość, jak i zbyt duża zasadowość. Jeżeli trzymamy ryby w zakwaszonej wodzie w większości przypadków spowoduje to ich śmierć.

O twardości wody decyduje ilość rozpuszczonych w wodzie soli wapnia i magnezu. Jeżeli tych związków jest dużo mamy do czynienia z wodą twardą. Jest kilka metod oznaczania twardości wody. Większość ryb, które hodujemy wymaga miękkiej wody. Jeżeli mamy wodę twardą będziemy musieli ją zmiękczyć. Korektę twardości przeprowadza się, kiedy nasze akwarium jeszcze nie jest zasiedlone. Jeżeli przetrzymujemy ryby w zbyt twardej wodzie musimy wiedzieć, że to pogarsza ich warunki życia i często powoduje brak tarła.

Garbniki to substancje czynne biologicznie. Obniżają one poziom pH wody, a także hamują rozwój bakterii. Garbniki również zakwaszają wodę i zdarza się, że ich obecność pobudza niektóre gatunki ryb do tarła. Aby wzbogacić wodę w garbniki należy moczyć przez kilkanaście dni suszone szyszki olchy, korę dębową lub łupinę orzecha włoskiego. Woda z garbnikami będzie miała lekko bursztynowy kolor.

Odbiorcami tlenu w akwarium są rośliny, które stale pobierają tlen, wydalając przy tym dwutlenek węgla oraz rośliny (tylko przy słabym oświetleniu lub w całkowitej ciemności). Tlen w wodzie pochodzi natomiast z wymiany gazowej, przez wprowadzenie go z zewnątrz, a także od roślin. Jeżeli trzymamy zbyt dużo ryb w jednym zbiorniku może się okazać, że mają niedostateczną ilość tlenu. Zmniejszenie ilości tlenu mogą też powodować gnijące części roślin, resztki pokarmu lub zbyt duża ilość roślin.

Zdarza się, że przyczyną nagłej śmierci ryb jest obecność w wodzie związków różnych metali. W wodzie mogą się pojawić na przykład wtedy, gdy używamy niewłaściwych przyrządów akwarystycznych. Jedną z najsilniejszych trucizn jest miedź oraz jej stopy: mosiądz i brąz. Dlatego nigdy nie umieszczaj w akwarium miedzianych przedmiotów i nie transportuj ryb, ani roślin w miedzianych naczyniach. Równie szkodliwa jest rtęć, która może się znaleźć w wodzie z potłuczonego termometru. Jeżeli tak się stanie – natychmiast wymień wodę i podłoże. Szczególnie trujący jest cynk, bardzo szkodliwy jest także ołów. Do wody w akwarium mogą się także dostać detergenty, jeżeli myjemy zbiornik syntetycznymi środkami piorącymi.

Aby zachować odpowiednie właściwości wody należy bardzo ostrożnie przeprowadzać wszystkie operacje chemiczne. Ważne jest również podawanie odpowiedniego pokarmu wysokiej jakości. Należy na bieżąco kontrolować czynniki wpływające na jakość wody w akwarium. Odczyn wody oraz jej twardość trzeba sprawdzać co tydzień. Nawet, jeżeli stwierdzimy jakieś nieprawidłowości nie powinniśmy wprowadzać zmian w nagły sposób. Dajmy rybom czas na to, aby przyzwyczaiły się do nowych warunków.
